<!DOCTYPE html>
<html lang="he" dir="rtl">

<head>
  <meta charset="UTF-8">
  <title>איש׳ל ורומניצקה – חנוך לוין</title>
  <link rel="stylesheet" href="/styles.css">
  <meta name="viewport" content="width=device-width, initial-scale=1.0">
</head>

<body>
  <div class="archive-grid">
    <div class="scroll-column left-scroll"></div>
    <div class="center-col">
      <div class="archive-title-bar">
        <!-- Title with full breadcrumb (shown when menus are hidden) -->
        <div class="title-group title-collapsed">
          <span class="hanokh-levin hide-mobile">חנוך לוין</span>
          <span class="error-title hide-mobile">></span>
          <a class="archive-title internal-link" href="/texts/plays/index.html">טקסטים</a>
          <span class="error-title">></span>
          <a class="archive-title internal-link" href="/texts/prose/index.html">פרוזה</a>
        </div>

        <div class="title-group title-expanded">
          <span class="hanokh-levin">חנוך לוין</span>
          <span class="error-title">></span>
          <span class="archive-title">הארכיון</span>
        </div>

        <!-- Search remains unchanged -->
        <div class="search-container">
          <div class="search-wrapper">
            <div class="search-close">×</div>
            <input type="text" class="search-box" placeholder="חיפוש" />
          </div>
          <img src="/img/search.svg" alt="חיפוש" class="search-icon" />
        </div>
      </div>

      <div class="menus-wrapper">
        <div class="swiper menu-swiper">
          <div class="swiper-wrapper main-menu-wrapper"></div>
        </div>
        <div class="swiper submenu-swiper">
          <div class="swiper-wrapper sub-menu-wrapper"></div>
        </div>
      </div>
      <div class="center-content">
        <div class="running-text">
          <div class="title-running-text">איש׳ל ורומניצקה</div>
          <div class="basic-running-text">
            בחור אחד, רווק דלוח ובלוי, שמו אִישְׁ’ל, התוודע באמצעות הטלפון אל בחורה. שמה היה
            <span class="highlight-running-text">רוֹמַנְצְקָה</span>, ובטלפון היה לה קול נעים אף מגרה,
            לא צייצן, אלא עמוק ומחוספס מעט.
            היא לא דחתה אותו ולא ביקשה להתחמק מן הפגישה, אדרבה, היטתה חסד, הוכיחה רגש, הומאניות, והסכימה
            — היה זה יום חמישי — להיפגש עם איש’ל כבר במוצאי שבת.
          </div>
          <div class="basic-running-text">
            <span class="highlight-running-text">”ועל שם מי רומנצקה?”</span> עוד שאל איש’ל בטלפון.<br>
            <span class="highlight-running-text">”הורי יצרו אותי באווירה רומנטית”.</span>
          </div>
          <div class="basic-running-text">
            ולאיש’ל ניתר לפתע משהו פעוט במכנסיים. אכן, הורים נאורים, תרבותיים, אטמוספרה מינית, קול מגרה,
            מה עוד ידרוש לו גבר כהבטחה לעתיד? ואתה רק לֵךְ ודפוֹק בעליצות, ואולי תכיר את האמא, אישה
            ליברלית שובבה — בת ארבעים לערך? — ותדפוק גם את האמא.
          </div>
          <div class="basic-running-text">
            הגיע יום שבת, יום קיץ, סוף אוגוסט. השמש להטה והלהיטה טוב־טוב את עירנו, ושקעה. ערב לח, מחניק,
            האוויר כמו במכבסה, רווּי אדי קיטור, והאנשים מקומטים בכביסה סחוטה ורטובה. יצאתָ החוצה רענן
            ומבושם, מייד אופף אותך עשן האוטובוסים השחור, ומכביש האספלט עולים אדי חום רוטטים, ענני קיטור
            מיתמרים מפתחי מסעדות, ומתוך פיך שלך עצמך עוד נישא הבל חמיצות החמין והרותחין של צהריים של
            שבת, ובטרם פסעת שתי פסיעות ברחוב, כבר אתה נוטף פלגי זיעה ומסריח כדג רקוב.
            ומה תעשה אם יש לך פגישה עם נערה, הצטחצחת, התמרקת, ואסור לך להצחין? הנה, ראו את איש’ל: הוא
            יצא מן הבית והלך מתון־מתון, כמעט על בהונות, כדי להמעיט את החיכוך עם העולם הפיזי, לחסוך
            באנרגיה, לווסת את הזיעה.
            כיוון שגם התרגשות נפשית מגבירה את ההזעה, השתדל איש’ל שלא לחשוב על הבחורה שעימה ייפגש בעוד
            רבע שעה, ואף לא על בחורות בכלל, אלא על משהו נייטרלי לגמרי, כמו למשל נשיא הצלב האדום
            השווייצרי.
          </div>
          <div class="basic-running-text">
            הולך לו בחור ברחוב ארלוזורוב מערבה, לקראת העתיד המסעיר המחכה לו בפינת דיזנגוף, פוסע־מרפרף
            כגנב במחתרת, ונפשו נייטרלית כמין שווייץ־של־מעלה. למרות הליכתו האיטית הקדים בכעשר דקות, אך
            בהגיעו אל קרן הרחובות כבר ראה בחורה אחת עומדת בסמוך לחלון ראווה, והיא מסתכלת לעברו, וחיוך
            קטן מהוסס של שאלה עולה על שפתיה, כשואלת בלי קול:
            <span class="highlight-running-text">”אתה?”</span>
          </div>
          <div class="basic-running-text">
            בבת־אחת, כמו במטה קסמים, התנדפו כל ריחות התמרוקים והמשחות, גל אדיר של זיעה שטף את איש’ל ואפף אותו בצחנה עזה.
            אכן, מפח־נפש שכזה. התמוטטות כללית. אמא בת ארבעים חשבנו? — היא עצמה, הרומנצקה, על סף הארבעים! ואיזו הופעה,
            אוי, איזו חזות לא מרעננת, לא מרטיטה, לא מעוררת! המון שערות שחורות־שמנוניות יורדות על פנים תפוחות, מחוטטות,
            מעל גוף קצר ומלבני, ושתי עיניים קטנות ורעות משתוקקות לחטוף מה שאפשר. ואם אמרנו קודם שכל העיר כמכבסה ויושביה
            בכביסה, הנה עומדת מולו רומנצקה כסְחָבַת־מטבח לחה ומקומטת, ואתה רק תפוֹס אותה תחת אצילי ידיה ותלה אותה לייבוש
            בחצר האחורית.
          </div>

          <div class="basic-running-text">
            וכך היתה אפוא הפגישה: רומנצקה ניתקה ממקומה כחצי צעד לעבר איש’ל ועל שפתיה חיוך השאלה המהוסס השואל <span
              class="highlight-running-text">”אתה?”</span>, ואיש’ל נעצר לרגע המום־אכזבה. על פני רומנצקה, שלא נעלמה ממנה
            תנועת רתיעתו הזעירה של איש’ל, חלפה עווית עצבנית, וחיוך השאלה התחלף בבת־שחוק נכלמת, כאומרת: <span
              class="highlight-running-text">”כן, שוב היכיתי מישהו באכזבה, גרמתי צער”</span>. ושתי שערות לבנות בשערה
            נגלו לעיני איש’ל, שעתה התקרב אליה ושאל בקול מעוּבּה מאיבה:
          </div>

          <div class="basic-running-text">
            <span class="highlight-running-text">”רומנצקה?”</span>
          </div>
          <div class="basic-running-text">
            <span class="highlight-running-text">”איש’ל?”</span>, שאל הקול הנעים, המחוספס. כן, לפחות הקול. למרות שגם
            אליו נתלוותה לפתע, מחמת ניסיונה של רומנצקה לשוות לו עליצות כפויה, מין חריקה.
          </div>

          <div class="basic-running-text">
            כאילו היו שניהם בתים העומדים זה מול זה, חשה רומנצקה איך איש’ל טורק את דלת נפשו לעומתה, ועד מהרה אף הוגפו בו
            כל התריסים. גם רומנצקה התכנסה לתור עצמה, נעלה דלתה, הגיפה תריסיה, ועוד רגע, משכבו כל האורות בנפש איש’ל,
            כיבתה רומנצקה, שגם לה לא נשאר מה ולשם מה להאיר, את אורותיה שלה, ונשתרר חושך. שתי נפשות חשוכות, מוגפות כל
            פתחיהן, ניצבו זו מול זו בדומייה. וכך תם לו הפרק הרומנטי בסיפורם המשותף של איש’ל ורומנצקה. כה קצר היה הפרק,
            למעשה אף לא ניפחה בו רוח חיים; כל־כולו לא היה אלא עוּבּר, הבטחה לעתיד — מיתר נמתח בטלפון ביום חמישי, ופקע
            בדיזנגוף במוצאי שבת.
          </div>

          <div class="basic-running-text">
            אבל את הפגישה אי אפשר לסיים כך בחטף. אין נוהגים לראות בחורה, לומר לה <span
              class="highlight-running-text">”סלחי, את מכוערת, מחכים לי בבית”</span>, בילוי ערב יש לסיים כנהוג וכמקובל
            בחברתנו. וכאן מתחיל לו אפוא הפרק השני בסיפורנו, הוא הפרק המעשי.
          </div>

          <div class="basic-running-text">
            רומנצקה חשבה: <span class="highlight-running-text">”לעזאזל, אם כבר יצאתי החוצה, הוזמנתי על־ידי בחור בפעם
              ראשונה, וכנראה גם אחרונה, צריר לגמור לפחות במסעדה טובה. האויב ינסה כמובן להיחלץ בזול, ואילו עלי להכותו מכה
              קשה, לגרום לו אבידה הגונה; כן, אני כעורה, אני כל מה שתרצו — אך על מקומי בעולם לא אוותר!”</span> משהחלו
            לפסוע באופן טבעי זה לצד זו, נתעקם חיוכה של רומנצקה באירוניה ילידת הייאוש, והיא ספק הפטירה קלילות לעצמה, ספק
            שאלה:
          </div>

          <div class="basic-running-text">
            <span class="highlight-running-text">”אז מה עושים, נסתכל לנו בחלונות הראווה?”</span>
          </div>

          <div class="basic-running-text">
            <span class="highlight-running-text">”למה, אפשר לשבת באיזה מקום”</span>, השיב איש’ל בפנים קפואות ולבו מתכווץ
            מרוגז. הנה, כלבה, כבר מושכת לבזבוז כספים. ולמרות שידע היטב כי משמעות <span
              class="highlight-running-text">”לשבת”</span> הינה <span class="highlight-running-text">”לאכול”</span>, לא
            יכול היה לאלץ עצמו לומר <span class="highlight-running-text">”לאכול באיזה מקום”</span>, כאילו היה מצפה לנס,
            כאילו אם יאמר <span class="highlight-running-text">”לשבת”</span> יוכל באמת להיפטר מן העניין בישיבה על ספסל
            רחוב או על גדר אבן של אחת החצרות. מובן שנס כזה אינו ריאלי. מי יושב בימינו על ספסל רחוב? ישישים או קבצנים.
            ועל גדרות אבן מי? חתולים או פעוטים בני שלוש שאביהם אוחז בהם לבל ייפלו. אבל לא יעלה על דעת גבר נורמלי להזמין
            בחורה, תהיה מה שתהיה, לשבת על גדר.
          </div>

          <div class="basic-running-text">
            לא הספיק איש’ל לומר <span class="highlight-running-text">”אפשר לשבת וכו’”</span>, מייד נענתה רומנצקה ביובש
            תכליתי: <span class="highlight-running-text">”איפה?”</span>
          </div>

          <div class="basic-running-text">
            <span class="highlight-running-text">”איפה, איפה!”</span> רתח לבו של איש’ל, <span
              class="highlight-running-text">”לא נותנת הפוגה לחשוב, מייד קופצת ’איפה, איפה!...’ ואַת מה, מרומנטיקה נגזר
              שמך? — מרומניה!!”</span>
          </div>

          <div class="basic-running-text">
            ופתאום נפלט מפיו:
          </div>

          <div class="basic-running-text">
            <span class="highlight-running-text">”נשב בבית־קפה”</span>.
          </div>
          <div class="basic-running-text">
            מייד נבהל מעצמו. הנה, התחייב לבית־קפה, נגזר שיוציא עליה הוצאות, ומי אשם? הוא, הוא עצמו. מילא, לפחות הבהיר לה
            שמסעדות הינן מחוץ לתחום.
          </div>

          <div class="basic-running-text">
            <span class="highlight-running-text">”אכלת ארוחת ערב?”</span> שאלה רומנצקה וקולה רווּי תום, ואיש’ל חש כאילו
            נעץ מישהו מחט סריגה בלבו.
          </div>

          <div class="basic-running-text">
            <span class="highlight-running-text">”ודאי,”</span> השיב מייד, והוסיף: <span
              class="highlight-running-text">”אני אוכל מוקדם”.</span>
          </div>

          <div class="basic-running-text">
            <span class="highlight-running-text">”ואני מאוחר”,</span> אמרה רומנצקה.
          </div>

          <div class="basic-running-text">
            <span class="highlight-running-text">”כן? באיזו שעה?”</span>
          </div>

          <div class="basic-running-text">
            <span class="highlight-running-text">”ומה השעה עכשיו?”</span>
          </div>

          <div class="basic-running-text">
            <span class="highlight-running-text">”רבע לשמונה”.</span>
          </div>

          <div class="basic-running-text">
            <span class="highlight-running-text">”אני אוכלת בשמונה”,</span> ולאחר שהיה קטנה סיימה: <span
              class="highlight-running-text">”כי אצלי ארוחת הערב היא הארוחה העיקרית של היום”.</span>
          </div>

          <div class="basic-running-text">
            כך, חד וחלק, בלי להסמיק, מצפה שיזינו אותה בעוד רבע שעה, ולא בקפה ועוגה, לא, קודם באוכל מזין, בשר, סלט, מרק,
            אחר־כך, לקינוח, קפה ועוגה, ואולי עוגותיים. גוש עבה של תרעומת עלה בגרון איש’ל, ושׂם לו מחנק, כמעט בכה מחרון,
            נדמה היה לו כי כל הרחוב שוחק למשבַּתּוֹ. אכן, מלכודת הגונה. מחשבות הצלה נסעו והתרוצצו במוחו בילל אזעקה,
            כאילו היה כל ראשו מלא אמבולנסים ומכוניות כיבוי אש. לרגע חשב שמצא פתרון.
          </div>

          <div class="basic-running-text">
            הוא הניח ידו על גבה וניסה ללחוש לה, מרכך ככל האפשר את קולו ומלחלח את עיניו:
          </div>

          <div class="basic-running-text">
            <span class="highlight-running-text">”אולי נעלה קצת אלייך?”</span>
          </div>

          <div class="basic-running-text">
            רומנצקה העיפה בו מבט מן הצד, השפילה עיניה, עפעפה אחת ועוד אחת, והשתמטה מתחת לידו מעשה צניעות, כאומרת <span
              class="highlight-running-text">”אני, לא ישיגוני בערב הראשון; אולי אני מכוערת, אך שומרת על עֶרכּי, וגם אתה
              אינך מושך עד כדי כך שייפלו אצלי מייד כל החומות וייתקעו כל החצוצרות ואפול לזרועותיך מתעלפת”.</span>
          </div>

          <div class="basic-running-text">
            אהה, שוד ושבר! עכשיו גם השפילה אותו כגבר. נדחה על־ידי אישה מכוערת שאין לו כלל חשק לגעת בה, ונוסף לכל עוד
            תמצוץ ממנו ארוחה. מה היא חושבת שהיא? מי מחכה לה? מתי חיבק אותה לאחרונה מישהו? האחרון היה ודאי אביה, בגיל
            ארבע!
          </div>

          <div class="basic-running-text">
            אִי, רומנצקה ואיש’ל, למה אינכם מתירים את החבילה, אומרים זה לזה שלום ונפרדים? הלא כך היה מוטב לשניכם, הייתם
            פורשים, איש לפינתו, למכאוביו ולגעגועיו, שוכחים זה את זה, ודי, שֶקֶט, למה אתם ממשיכים כך בצוותא, מענים איש את
            רעותו באווירת המכבסה הזאת? ולא רק אתם כך, כל העולם, כמדומה, איש’לים ורומנצקות, והם דבוקים תמיד יחד ומרעילים
            איש את חיי זולתו, ואף בבית הקברות ישכבו מעורבבים, איש’ל־רומנצקה־איש’ל־רומנצקה, שיעמום נצחי נסוך על פניהם,
            בקבר אחד נחה רומנצקה, על שפתיה קפואה השאלה: <span class="highlight-running-text">”אז מה עושים?”</span>,
            ובקבר לצידה איש’ל ועל שפתיו קפואה התשובה: <span class="highlight-running-text">”אפשר לשבת באיזה
              מקום”.</span>
          </div>

          <div class="basic-running-text">
            קפץ איש’ל ואמר: <span class="highlight-running-text">”מזמן לא אכלתי פלאפל. ניגש לשוק בצלאל ונאכל
              פלאפל”.</span>
          </div>

          <div class="basic-running-text">
            <span class="highlight-running-text">”פלאפל?!”,</span> צווחה רומנצקה צווחה קטנה. אפילו לעוזרת־בית נותנים
            יותר, חביתה, סלט, גבינות, קפה, עוגיות, והיא על כל פנים בתפקיד רם מזה, תפקיד אישה מחוזרת, מה פתאום פלאפל?!
            ראשית, הפלאפל זול, זול מכל זול, כמו נסיעה באוטובוס, ושנית, אין בדוכן הפלאפל שתייה חמה, לא קפה ולא תה, שלא
            לדבר על קוניאק, רק שתייה קרה ותוססת, ואף זאת בעמידה. והיא, אישה בשמלה, תעמוד עם פיתה ביד אחת, הטחינה מטפטפת
            אל נייר האריזה, היד מטונפת, וכדי שלא יטונפו גם בגדיה עליה לגהור קדימה כבהשתחוויה ממושכת, ובידה השנייה בקבוק
            משקה תוסס, והיא תמצוץ מקנה פלסטיק, תתקע גיהוק, והרגליים דואבות, וכפעם בפעם תידחק בין ההמונים לקחת את הממלחה
            או לשלות פלפלון חריף מקערה מזוהמת או להוסיף טיפת טחינה מימית — מה זה, אלה חיים? זה מוצאי שבת? זו פגישת חיזור
            בין גבר לאישה? זה עולם? זה יקום? טפו!
          </div>

          <div class="basic-running-text">
            איש’ל נאחז בציפורניים בפלאפל, משתדל להדביק עצמו בהתלהבות שאינה קיימת בו: פלאפל, פלאפל! מזמן לא אכל פלאפל!
            נקעה נפשו ממסעדות, מבשר, הדרת פני מלצרים, חשקה נפשו בקצת עממיות, אנשים פשוטים, מזון פשוט, שמחה שורשית,
            צבעונית, בקיצור: פלאפל בשוק בצלאל! ומייד התחיל לספר לה איך היו הוא וחבריו, בגיל הגימנסיה, הולכים לאכול פלאפל
            בכל מוצאי שבת, ואחר־כך לקולנוע, והמשיך והפליג בזיכרונות בנאליים, והכל כדי למוססה בהתלהבות ולא לתת סיפק בידה
            להתנגד לו, ובינתיים הרגליים עושות את שלהן, ועוד מעט הם בכיכר דיזנגוף, והעיקר, הולכים ומתקרבים לשוק בצלאל.
          </div>
        </div>
        <div class="item-info-grid">
          <div class="info-couple">
            <div class="info-label">פרוזה</div>
            <div class="info-value">איש׳ל ורומניצקה</div>
          </div>
          <div class="info-couple">
            <div class="info-label">שנה</div>
            <div class="info-value">1983</div>
          </div>
          <div class="info-couple">
            <div class="info-label">בספר</div>
            <div class="info-value">החולה הנצחי והאהובה</div>
          </div>
          <div class="info-couple hide-mobile">
            <div class="info-label"> </div>
            <div class="info-value"></div>
          </div>
          <div class="info-couple hide-mobile">
            <div class="info-label"></div>
            <div class="info-value"></div>
          </div>
          <div class="info-couple hide-mobile">
            <div class="info-label">
            </div>
            <div class="info-value"></div>


          </div>
          <span class="collapse-toggle grid-toggle" tabindex="0" aria-label="סגור/פתח מידע">🢑</span>
        </div>

      </div>
    </div>
    <div class="scroll-column right-scroll"></div>
  </div>
  <script src="https://cdn.jsdelivr.net/npm/swiper@11/swiper-bundle.min.js"></script>
  <script src="/script.js"></script>
</body>

</html>